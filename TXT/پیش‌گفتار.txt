در ایران دیگر هیچ انسان شریفی نمانده که با حکومت ذره‌ای همسویی داشته باشد. اگر در مواردی ذره‌ای هم‌دلی مانده بود، آن هم از میان رفته. پلیدی و بی‌اخلاقی این حکومت از همیشه آشکارتر است و همه می‌خواهند کارشان را از «آن‌ها» جدا کنند.

پرسش اصلی این جدایی امروز تمامن مکانیکی‌ست.

ارزیابی توان این دو نیرو ― مردم و دستگاه ستم ―، برنامه‌های ایشان برای ازمیان‌راندن دیگری، شکل رویارویی اجتناب‌ناپذیر ایشان و مواردی از این دست نباید تنها به اندیشکده‌ها و سازمان‌های دولتی خلاصه باشند. کشوری با این ابعاد نارضایتی و چنین منظومه‌ای از بدخواهان ناچار به _گفتگوهای متمرکز همگانی مبارزه_ ‌ است.

در این شرایط اولین وظیفه‌ی هر شهروند پذیرفتن نقش مبارز و دومین آن بی‌درنگ اندیشیدن به اقتصاد مبارزه است: زمان، پول، نیروهای انسانی و اطلاعات و هر آن‌چه لازمه‌ی کار است و باید برای رویارویی با خشونت سازمان‌یافته‌ی حکومت اسلامی و سازمان‌ها و دولت‌های پشتیبان آن هزینه کرد.

شکست‌های جامعه‌ی ایران در انقلاب ۵۷ و پس از آن، مردم‌نگاری ویژه و وضع جامعه‌ی جوانان ایران، نوع پراکندگی و میزان آمادگی نیروهای حکومت اسلامی برای خشونت‌ورزی و این‌همه در کنار تمام آن‌چه با ادامه‌ی حضور ایشان در قدرت از کف طبیعت، مردم و آیندگان در ایران خواهد رفت ناچاری از کار سازمان‌یافته‌ی جمعی را انکارناپذیر می‌کند.

مدل‌های تجربه‌شده‌ی مبارزه‌ی سیاسی-اجتماعیِ بهبودخواه چه در شکل مبارزه‌ی فردی یا در قالب تشکل‌ها و احزاب کوچک و چه در ائتلاف‌های کم‌شمار شکل‌گرفته در میان این گروه‌ها تا امروز در کاستن از ناتوانی جامعه در رویارویی کارساز با خشونت‌ و برتری اقتصادی-اطلاعاتی حکومت کارآمد و اقتصادی نبوده‌اند، تلاش‌های پراکنده‌ی کنش‌گران مدنی در بن‌بست حذف‌های فیزیکی مانده و عصبانیتِ بدون برنامه و از روی درماندگی تنها به کشته‌شدن بسیاری از معترضان کف خیابان‌ها منجر شده‌ است.

در مواجهه با این بی‌عدالتی گسترده یک سرِ بازه‌ی اختیار انتخاب بی‌تفاوتی‌ست و سر دیگر آن از کوره در رفتن ناخودآگاه، اما در میانه‌ی این دو اقتصادی و مفاهمه‌پذیرترین انتخاب مبارزه‌ی گروهی، فراگیر و سازمان‌یافته است.

این نوشتار گروهی می‌کوشد شکل ایده‌آل چنین مبارزه‌ای را ترسیم کند. 
