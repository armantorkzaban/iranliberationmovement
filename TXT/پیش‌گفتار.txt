`در ایران دیگر هیچ آدم بزرگ‌واری نمانده که با حکومت اسلامی ذره‌ای همسویی داشته باشد. اگر در کسانی اندکی هم‌دلی مانده بود، آن هم از میان رفته. ویرانگری بنیاد و تبهکاری کارکنان این حکومت از همیشه آشکارترند و بسیاری می‌خواهند کارشان را از «آن‌ها» جدا کنند؛ امروز این جدایی تمامن مکانیکی‌ست. 

کار ارزیابی توان این دو گروه― مردم مخالف و مردم ستم‌کار―، برنامه‌های ایشان برای ازمیان‌راندن دیگری، شکل رویارویی اجتناب‌ناپذیر ایشان و مواردی از این دست نباید تنها به اندیشکده‌ها و سازمان‌های دولتی سپرده شود. سرزمینی با این ابعاد ناخشنودی و چنین منظومه‌ای از بدخواهان ناچار به گفتگوهای کانونی همگانیِ مبارزه است.

بازتعریف ارزش‌های مشترک در چنین شرایطی نخستین وظیفه‌ی همگانی پذیرفتن نقش مبارز برای گسترانیدن و هم‌رزمی در راه پای‌گیری و برقراری این ارزش‌ها نخستین وظیفه‌ی فردی است. دیگر وظیفه‌ در کنار آن‌ها بی‌درنگ و پیوسته اندیشیدن به »اقتصاد« مبارزه است؛ آن چه ما ارزش‌شناسی(اقتصاد) مبارزه‌ی سیاسی می‌نامیم بهره‌گیری بهینه‌ از زمان، پول، نیروهای مردم‌زادی، داده و دانش و هر آنچه باید است، برای رویارویی با و پیروزی بر خشونت سازمان‌یافته‌ی نیروهای مسلح حکومت اسلامی، و نیروهای زیرملی (گروه‌های مردمی) از جمله سازمان‌ها، هم‌هنگام با حکومت‌های خارجی پشتیبان آن.

شکست آزادی‌خواهی در انقلاب ۵۷ و پس از آن، مردم‌نگاری ویژه، نوع پراکندگی و میزان آمادگی نیروهای حکومت اسلامی برای خشونت‌ورزی، و این‌همه در کنار همه‌ی آن‌چه با ادامه‌ی حضور ایشان در قدرت از کف طبیعت، مردم و آیندگان آن سرزمین خواهد رفت، ناچاری از واکنش سازمان‌یافته‌ی جمعی را انکارناپذیر می‌کند.

مدل‌های تجربه‌شده‌ی مبارزه‌ی سیاسی-باهم‌بودیِ بهبودخواه چه در شکل مبارزه‌ی فردی یا در قالب گروه‌ها و احزاب کوچک و چه در ائتلاف‌های کم‌شمارِ شکل‌گرفته در میان این گروه‌ها، تا امروز، در کاستن از ناتوانی مردم در رویارویی کارساز با خشونت‌ و برتری اقتصادی-اطلاعاتی حکومت کارگر نبوده‌اند؛ تلاش‌های پراکنده‌ی کنش‌گران مدنی در بن‌بست حذف‌های فیزیکی مانده‌اند، سیاست جهان‌پراکنده‌ی ایرانی به شکل‌گیری گروه هماهنگِ مخالفِ فراگیر نیانجامیده و عصبانیتِ بدون برنامه و از روی درماندگیْ تنها به کشته‌شدن بسیاری از معترضان کف خیابان‌ها منجر شده‌ است.

در مواجهه با آثار این ناتوانی همگانی و مزمن مخالفان حکومت و آن بی‌عدالتی گسترده، یک سرِ بازه‌ی اختیار انتخاب بی‌تفاوتی و سر دیگر آن از کوره در رفتن ناخودآگاه است؛ اما در میانه‌ی این دو ارزش‌شناسانه و مفاهمه‌پذیرترین گزینه مبارزه‌ی گروهی، فراگیر و سازمان‌یافته است.

این نوشتار گروهی می‌کوشد شکل ایده‌آل چنین مبارزه‌ای را ترسیم کند.


ارزش‌شناسی مبارزه‌ی سیاسی `