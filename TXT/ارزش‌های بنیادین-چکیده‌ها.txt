ارزش‌های بنیادین - چکیده‌ها 

منشور جهانی حقوق بشر مجموعه‌ای از اسناد بسیار ارزشمند و دستاوردی برجسته از پیش‌رفت‌های سیاسی و اجتماعی انسان است و ما تمام حقوق بیان‌شده در آن را تأیید می‌کنیم.

پذیرفتن هر چه کمتر از آنچه در این بیانیه آمده یک عقب‌نشینی است و ما هرگز از سازوکارهایی که تمام حقوق آمده در بیانه‌های آن منشور را تأیید نمی‌کنند پیروی نخواهیم کرد.

زیست‌بومی که در آنیم از آن ما نیست و ما موظیم با مصرف مهار و از پیش‌ اندیشیده‌شده پایداری آن را تضمین کنیم. وظیفه‌ی تک تک و همه‌ی ماست که زیستگاه‌ها را حفظ کنیم و همزمان برای ترمیم تمام آسیب‌های واردشده زمان و تلاش کافی پیش‌کش کنیم.

گرمایش زمین واقعیتی علمی و بخش بزرگی از آن نتیجه‌ی آلودگی‌های تولید شده به دست ماست، وقت برای مهار آن بسیار تنگ است و ویرانی‌های این روند بقای انسان و موجودات دیگر را تهدید می‌کنند. دولت‌های جهان را باید مسئول نگاه داشت که دانشمندان را در فرایند ارایه‌ی پشتوانه‌های لازم برای باقی گذاشتن زیست‌بومی سالم و مناسب زیست برای آیندگان به کار بگیرند.

کودکان آینده را می‌سازند. آن‌ها سرمایه‌گذاری ما برای آینده هستند و این وظیفه‌ی ماست که آموزش، راهنمایی و ابزار و فرصت‌ها را برای ایشان چنان فراهم کنیم که در آینده بزرگ‌سالانی آشتی‌گرا، شاداب و کامیاب بشوند. هر کودک صرف نظر از این که
خانواده‌ش چه وضعیت اقتصادی‌ای دارند سزاوار پرورش و آموزشی مناسب، با کیفیت، بر پایه‌ی روش‌های علمی به‌روز و خالی از هرگونه آموزه‌های دینی و ایدئولوژیک است.

*بدیهی‌ست فرصت آموزش بی‌طرف درباره‌ی دین برای بزرگ‌سالان همواره فراهم است.

قانون اساسی باید، بدون هرگونه تردید، حق تعیین سرنوشت و رسیدن به توان‌مندی‌های هر فرد را صرف نظر از زادگاه، گروه قومی، جنسیت، هویت و گرایش جنسی و نظر شخصی فراهم کند و این فراهم‌آوری نباید حقوق و بهزیستی دیگر اعضای جامعه را محدود یا تهدید کند.

حق تعیین سرنوشت همچنان حقی‌ست از آن «گروه‌های مردم»*. 

برتری رأی بیشینه نقطه‌ی اوج یک جامعه‌ی مردم‌سالار و دادگر است مادامی که همزمان هیچ کمینه‌ای را از حقوق سلب‌نشدنی ایشان محروم نکند.

آزادی بیان و ارایه‌ی نظر شخصی برترین اصل هر جامعه‌ای‌ است که آرزوی دادگری و دربرگیرندگی دارد و چندگانگی و چندفرهنگی‌گرایی و آزادی مطبوعات که چشمان جامعه و دیدبان رفتار سیاست‌مداران‌اند و آن‌ها را پاسخ‌گو نگه می‌دارند بر این اصل استوارند و باید همواره چنین بمانند.


