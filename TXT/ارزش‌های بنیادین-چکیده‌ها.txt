ارزش‌های بنیادین

در حالت پایدار قوانین اساسی یک کشور چکیده‌ی ارزش‌ها و دادهای مردمان آن کشورند و خود را همه جا از جمله در قوانین سازمان‌های مدنی نشان می‌دهند. برای ما در جنبش آزادی‌بخش ایران مسیر رسیدن به ارزش‌های جمعی و قوانینی سراسری که بازسازی ایران را میسر کنند خود را در کار، تفاهم‌نامه‌ها و قوانین اساسی سازمان‌های‌مان نشان می‌دهند. فهرستی که در ادامه می‌آید بنیاد کار و همکاری و شکل آینده‌ایست که می‌پسندیم و برایش مبارزه می‌کنیم. این ارزش‌های بنیادین متکی بر پیش‌رفت جامعه و دگرگونی شرایط ایران و جهان‌اند و ما خود را پاسدار و پایبند به آن‌ها می‌دانیم و در بزرگ‌داشت، پویایی و توسعه‌ی مستمر آن‌ها می‌کوشیم.

وظیفه‌ی شوریدن و برانداختن در زمانه‌ی ستم
دولت‌ها را مردم برای پاس‌داشت ارزش‌های بنیادین خود بنا می‌نهند. قدرت دادگری را دولت‌ها از مردم هدیه می‌گیرند. هر زمان هر دولتی ویرانگر شود، مقاومت و شورش در مقابل آن، و برانداختن‌اش نه تنها حق مردم که مهم‌ترین وظیفه‌ی ایشان است. 

قوانین بالادستی
ابزارهای جهانی حقوق بشر مجموعه‌ای از اسناد بسیار ارزشمند و دستاوردهای برجسته از پیش‌رفت‌های انسان در رواداری و شناخت زیست مسالمت‌آمیز و پایدار است. ما تمام این ابزارها را تایید و اجرا می‌کنیم.

خط قرمز
پذیرفتن هر چه کمتر از آنچه در این ابزارها آمده یک عقب‌نشینی به سوی تاریک‌ترین نقاط تاریخ انسانی‌ست. ما هرگز از سازوکارهایی که تمام این ابزارها را تایید نمی‌کنند پیروی نخواهیم کرد. 

توسعه‌ی دادگری
ما همچنین می‌دانیم که بازگویی بندهای آمده در این ابزارها به تنهایی کافی نیست. بنابراین می‌خواهیم در قوانین پایه و مرام‌نامه‌ی همه‌ی سازمان‌های‌مان ‌در کنار بیان این حقوق، فراگیری، همبستگی، به‌هم‌وابستگی و جدایی‌ناپذیری آن‌ها را درنظر بگیریم و تا بهره‌مندی همه‌ از این حقوق از کار گسترش و پاس‌داشت آن‌ها در جامعه نایستیم.

برابری
در مواردی که این ابزارهای حقوقی جهانی به تنهایی، یا به دلایل فرهنگی، و پیش‌آمدهای طبیعی و یا ساخته‌ی دست مردمان، ناکارآمد باشند، برای مثال در پشتیبانی از حق برابر آیندگان از محیط زیست، حق کودکان به آزادی اندیشه و آموزش و پرورش بی‌طرف، حقوق غیراکثریت‌ها، حفظ اشکال مختلف زیست و نیک‌داشت محیط زیست، اولویت ما پشتیبانی از طرفی‌ست که نمی‌تواند به خوبی خود را نمایندگی کند.

محیط‌زیست
محیط‌زیستی که در آنیم از آن ما نیست و ما موظیم با عدالت آینده‌نگر و مصرف اندیشیده‌شده پایداری آن را تضمین کنیم. وظیفه‌ی تک تک و همه‌ی ماست که زیستگاه‌ها را حفظ کنیم و همزمان برای ترمیم تمام آسیب‌های واردشده زمان و تلاش کافی پیش‌کش کنیم.
گرمایش زمین واقعیتی علمی و بخش بزرگی از آن نتیجه‌ی آلودگی‌های تولید شده به دست ما است، وقت برای مهار آن بسیار تنگ است و ویرانی‌های این روند بقای انسان و موجودات دیگر را تهدید می‌کنند. دولت‌های جهان را باید مسئول نگاه داشت که دانشمندان را در فرایند ارایه‌ی پشتوانه‌های لازم برای باقی گذاشتن محیط‌زیستی سالم و مناسب برای زیست برای آیندگان به کار بگیرند.

کودکان و آیندگان
کودکان آینده را می‌سازند. آن‌ها سرمایه‌گذاری ما برای آینده هستند و این وظیفه‌ی ماست که آموزش، راهنمایی و ابزار و فرصت‌ها را برای ایشان چنان فراهم کنیم که در آینده بزرگ‌سالانی آشتی‌گرا، شاداب و کامیاب بشوند. هر کودک صرف نظر از این که خانواده‌ش چه وضعیت اقتصادی‌ و فرهنگی‌ای دارد سزاوار پرورش و آموزشی مناسب با قابلیت‌های درحال رشدش، با بالاترین کیفیت، و بر پایه‌ی روش‌های علمی به‌روز و خالی از هرگونه تلقین آموزه‌های ایدئولوژیک است.

حق تعیین سرنوشت
خودمختاری هم‌زمان حق فرد و حقی دست‌جمعی از آن یکایک مردمانی‌ست که یک یکان سیاسی را تشکیل می‌دهند.

تابعیت از نهاد محلی
قوانین اساسی ما باید بدون هرگونه تردید از واگذاری اموری که مهار آن‌ها در توان نهادهای محلی‌ست به نهادهای مرکزی جلوگیری کند، از کارکرد فرعی نهادهای مرکزی پشتیبانی و از انباشت ناموجه قدرت در آن‌ها جلوگیری کند.

رفع تبعیض
- کم‌توانی مفهومی تحول‌پذیر و نتیجه‌ی تعامل افراد دارای خلل با موانع نگرشی و محیطی‌ای است که مانع مشارکت کامل و موثر ایشان در حالت برابر با دیگران در جامعه می‌شود. قوانین اساسی ما باید، بدون هرگونه تردید، امکان رسیدن به توان‌مندی‌ها و بهره‌مندی کامل از همه‌ی حقوق و آزادی‌های بنیادین را برای افرادی که دارای هریک از انواع کم‌توانی هستند، فراهم آورد.

- قوانین اساسی و دستگاه‌های مدیریتی ما باید بدون هیچ تردیدی افراد را از هرگونه تبعیض، خشونت و دیگر آسیب‌ها براساس هویت، گرایش، و بیان و ویژگی‌های جنسی ایشان محافظت کنند و ارایه‌ی خدمات پشتیبانی به آزاردیدگان را تامین کنند، و همچنین پژوهش و آموزش مستمر در زمینه‌ی چنین تبعیض‌هایی را تضمین کنند.

مشارکت در تصمیم‌گیری
برتری رای بیشینه نقطه‌ی اوج یک جامعه‌ی مردم‌گردان و دادگر است، مادامی که با رای بیشینه هیچ کمینه‌ای را از حقوق سلب‌نشدنی ایشان محروم نشود. پشتیبانی از دسترسی همگان به امکان رای‌دهی و تضمین شمارش این آرا از وظایف اصلی سازمان‌های ما، و ارایه‌ی تضمین‌های مؤثر برای شفافیت این فرایند از بخش‌های اصلی قوانین اساسی ما است.

ابزارهای نظرسنجی
در مقیاس مدنی انتخاب شامل گستره‌ای از طیف‌ها است. روش‌های انتخاباتی گوناگونی برای یافتن خواست و گزیده‌ی جمعی وجود دارند که اجرای معیارهای گوناگونی فراتر از تنها «برتری رای اکثریت» را پی‌می‌جویند. ابزارهای نظرسنجی نوین که مانع از حذف تنوع و ایجاد دوقطبی می‌شوند، از جمله‌ آنان‌که شامل رده‌بندی گزیده‌ها می‌شوند، بخش جدایی‌ناپذیر تمام تصمیم‌گیری‌های سازمان‌های ما هستند.

آزادی بیان
آزادی بیان و ارایه‌ی نظر شخصی برترین اصل هر جامعه‌ای‌ است که آرزوی دادگری و دربرگیرندگی دارد و چندگانگی و چندفرهنگی‌گرایی را استوار می‌خواهد.

حق دسترسی به اطلاعات
اینترنت آزاد و بدون انقطاع و مخابرات امن حقوق بنیادین‌اند. ما در سازمان‌های‌مان تاکید ویژه بر این حقوق داریم و آن‌ها را از مهم‌ترین دروازه‌ها به انواع رشد فردی و مشارکت اجتماعی می‌دانیم.

شفافیت
پرسش از جامعه‌ی مدنی و کنش‌گران و سازمان‌های سیاسی نباید بدون پاسخ بماند. این جامعه‌ی مدنی‌ست که با انجام وظایف خود در حوزه‌ی شفافیت توقع جامعه و سطح استاندارد در این زمینه‌ها همواره بالاتر می‌برد. از این‌رو شفافیت مالی، تصمیم‌گیری و کارکرد بخش اساسی وظایف سازمان‌های ما و بنیادی‌‌ترین دریچه‌های ارتباط ما با اجتماع و با یک‌دیگر هستند. 
